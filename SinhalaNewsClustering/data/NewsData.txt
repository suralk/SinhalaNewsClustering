
<ARTICLE>
 <INDEX> 0 </INDEX>
 <LINK> http://sinhala.adaderana.lk/news.php?mode=beauti&nid=73857 </LINK>
 <TITLE>  නැවත ඛේදවාචකයක් ඇති නොවන ලෙස කටයුතු කිරීම සැමගේ වගකීමක් </TITLE>
 <BODY>  දශක තුනක කුරිරු යුද්ධයේ අමිහිරි අත්දැකීම් සිහිපත් කරනවා සේම යළිත් එවන් ඛේදවාචකයක් ඇති නොවන  අයුරින් කටයුතු කිරීම සියලු දෙනාගේම වගකීමක් බව ජනාධිපති මෛත්‍රීපාල සිරිසේන මහතා පවසයි.කුමන විවේචන හමුවේ වුවද වත්මන් රජය කැපවී සිටින්නේ එවන් අභාග්‍යසම්පන්න සිදුවීම් වලින් රටත් ජනතාවත් ගලවා ගනිමින් සියලු ජන කොටස් සහෝදරත්වයෙන් සහ සංහිඳියාවෙන් ජීවත් වන සාමකාමී දේශයක් ගොඩනැඟීමට බව ඔහු කියා සිටියේය.අරන්තලාව ජාත්‍යතර බෞද්ධ මධයස්ථානයේ පැවති ගුණ සමරු උත්සවයකට එක්වෙමින් ජනාධිපතිවරයා මේ බව කියා සිටියේය.සියලු ජාතීන්ට සහ ආගම් වලට අයත් ජනතාව අතර සංහිඳියාව ගොඩනඟමින් රට තුළ ස්ථිරසාර සාමයක් ඇති කිරීමට රජය ගෙන යන වැඩපිළිවෙළ උදෙසා එක්වීම සියලු දෙනාගේ වගකීමක් බව ද ඔහු අවධාරණය කළේය.එමෙන්ම අන්තවාදය සහ බලලෝභය අවසන් කරමින් මාතෘ භූමියේ ඉදිරි අනාගතය වෙනුවෙන් සහෝදරත්වයෙන් පෙළගැසීම සියලු දෙනාගේ යුග මෙහෙවර බව ජනාධිපති මෛත්‍රීපාල සිරිසේන මහතා එහිදී වැඩිදුරටත් කියා සිටියේය.   </BODY> 
</ARTICLE>

<ARTICLE>
 <INDEX> 1 </INDEX>
 <LINK> http://sinhala.adaderana.lk/news.php?nid=73871 </LINK>
 <TITLE>  වෛද්‍ය නිලධාරීන්ගේ සංගමයේ ප්‍රකාශය සාවද්‍යයි </TITLE>
 <BODY>  ඩෙංගු රෝගීන් සඳහා ලබා දෙන ඩෙක්ස්ට්‍රෑන් නැමැති ඖෂධය අවශ්‍ය පරිදි රෝහල්වෙත බෙදා හැර ඇති බව වැඩබලන සෞඛ්‍ය සේවා අධ්‍යක්ෂ ජනරාල් වෛද්‍ය සරත් අමුණුගම මහතා පවසයි.අදාළ ඖෂධය නොමැති බවට රජයේ වෛද්‍ය නිලධාරීන්ගේ සංගමය ඊයේ දිනයේදී සිදු කළ ප්‍රකාශය සාවද්‍ය ප්‍රකාශයක් බව වැඩබලනසෞඛ්‍ය සේවා අධ්‍යක්ෂ ජනරාල්වරයා පවසයි.ආපදාවට ලක්ව ඇති දිස්ත්‍රික්කවල ඩෙංගු රෝගය පැතිරයාම දක්නට නොමැති අතර ගං වතුර බැසයාමෙන් පසු රෝගය පැතිර යා හැකි බැවින් ඊට අවශ්‍ය ඩෙක්ස්ට්‍රෑන්  ඖෂධය රැස්කර තබා ගැනීමට ආපදා කළමනාකරණ විශේෂ රැස්වීමේදී තීරණය කළ බව ද ඔහු සඳහන් කළේය.ඒ සඳහා ලෝක සෞඛ්‍ය සංවිධානයේ සහයෙන් තායිලන්තයෙන් ඖෂධ 5000ක් කඩිනමින් ගෙන්වීමට එම රැස්වීමේදී තීරණය කර ඇති බව සඳහන්ය.ඊට අමතරව රාජ්‍ය ඖෂධ නීතිගත සංස්ථාව මඟින් ද එම ඖෂධ ගෙන්වීමට කටයුතු යොදා ඇති බව වැඩබලන සෞඛ්‍ය සේවා අධ්‍යක්ෂ ජනරාල් සරත් අමුණුගම මහතා සඳහන් කළේය.   </BODY> 
</ARTICLE>

<ARTICLE>
 <INDEX> 2 </INDEX>
 <LINK> http://sinhala.adaderana.lk/news.php?nid=73869 </LINK>
 <TITLE>  ආධාර රැගත් චීන ගුවන් යානයක් දිවයිනට </TITLE>
 <BODY>  ආපදා වලින් විපතට පත් වූවන් සඳහා සහන රැගත් චීන ගුවන් යානයක් දිවයිනට පැමිණ තිබේ.අද(3) පස්වරු 2ට පමණ මෙම ගුවන් යානය දිවයිනට පැමිණ ඇති අතර විදෙස් කටයුතු අමාත්‍ය රවී කරුණානායක, අපදා කලමනාකරණ අමාත්‍ය අනුර ප්‍රියදර්ශන යාපා යන ඇමතිවරුන් හා චීන ශ්‍රී ලංකා තානාපති විසින් මෙම ගුවන් යානය පිළිගෙන ඇති බව වාර්තාවේ.ඇමරිකානු ඩොලර් මිලියන 2.2 පමණ භාණ්ඩ මෙම යානයේ රැගෙනවිත් තිබේ.කූඩාරම් රෙදි 6000,ඇතිරිලි 5000,ජීවිත ආරක්ෂක කබා 20000,බ්ලැන්කට් 20000 මෙහි රැගෙන ආ භාණ්ඩ අතර වේ.  </BODY> 
</ARTICLE>

<ARTICLE>
 <INDEX> 3 </INDEX>
 <LINK> http://sinhala.adaderana.lk/news.php?nid=73868 </LINK>
 <TITLE>  අනතුරින් 1ක් මරුට-1ක් රෝහලට </TITLE>
 <BODY>   ගාල්ල- කොළඹ ප්‍රධාන මාර්ගයේ මහඉදුරුව ප්‍රදේශයේදී සිදු වූ රිය අනතුරකින් පුද්ගලයෙකු මියගොස් තිබේ.ත්‍රීරෝද රථයක් තවත් ත්‍රීරෝද රථයක් පසුකරයාමට උත්සහ කිරීමේදී ඉදිරියෙන් පැමිණි මෝටර් රථයක එම ත්‍රීරෝද රථයේ ගැටීමෙන් අනතුර සිදුව ඇති බව පොලීසිය පැවසුවේය.අනතුරින් බරපතළ තුවාල ලැබූ ත්‍රීරෝද රථයේ රියදුරු සහ පසුපස ගමන් ගත් පුද්ගලයා බලපිටිය රෝහලට ඇතුළත් කිරීමෙන් පසු පසුපස ගමන් ගත් පුද්ගලයා මියගොස් තිබේ.මියගොස් ඇත්තේ ගොඩගම, කොස්ගොඩ  ප්‍රදේශයේ පදිංචිව සිටි 30 හැවිරිදි පුද්ගලයෙකි.අනතුරින් තුවාල ලැබූ මෝටර් රථයේ රියදුරු ද ප්‍රතිකාර සඳහා කරාපිටිය රෝහලට ඇතුළත් කර තිබේ.කොස්ගොඩ පොලීසිය සිද්ධිය සම්බන්ධයෙන් වැඩිදුර විමර්ශන සිදු කරන බව පොලිස් මූලස්ථානය සඳහන් කළේය.  </BODY> 
</ARTICLE>

<ARTICLE>
 <INDEX> 4 </INDEX>
 <LINK> http://www.lakbima.lk/index.php/2016-04-26-11-38-18/4597-මාගේ-කිරිල්ලී-මුදාහරී </LINK>
 <TITLE>  "මාගේ කිරිල්ලී" මුදාහරී </TITLE>
 <BODY>  රගර් ක්‍රීඩක වසීම් තාජුඩීන් ඝාතනයට සැකපිට රක්ෂිත බන්ධනාගාර ගතකර සිටි හිටපු නියෝජ්‍ය පොලිස්පති අනුර සේනානායක ඇප මත මුදා හැර ඇත. වසරකට අධික කාලයක් රිමාන්ඩ් ගතව සිටි තමන් නිදහස් කරන ලෙස ඉල්ලා අනුර සේනානායක මහතා ඉදිරිපත් කළ ප්‍රතිශෝධන ඇප අයදුම්පත අද විභාගයට ගත් අවස්ථාවේ කොළඹ ප්‍රධාන මහාඅධිකරණ විනිසුරු මනිලාල් වෛද්‍යතිලක මහතා අනුර සේනානායක මහතා ඇප මත මුදාහැරීමට නියෝග කළේය. නිශාන්ති රාමනායක 02 June 2017  </BODY> 
</ARTICLE>

<ARTICLE>
 <INDEX> 5 </INDEX>
 <LINK> http://sinhala.adaderana.lk/news.php?nid=73867 </LINK>
 <TITLE>  අමාත්‍යවරුන්ට අයත් විෂය පථයන්  ගැසට්කර නෑලු </TITLE>
 <BODY>  කැබිනට් සංශෝධනයෙන් අනතුරුව අමාත්‍යවරුන්ට අයත්වන අමාත්‍යංශ විෂය පථයන් මේ වන තෙක් ගැසට් කර නොමැති බව වාර්තා වෙයි.අවස්ථා දෙකකදී කැබිනට් සංශෝධනයන් සිදු කෙරුණු අතර එම අමාත්‍යවරුන් පත් කිරීම පිළිබඳව ගැසට් පත්‍ර මේ වන විට නිකුත් කර තිබේ.කෙසේ වෙතත් විෂයපථයන්ට අදාළ තොරතුරු ඊයේ දිනයේදී රජයේ මුද්‍රණාලය වෙත ලබා දෙන බව මීට පෙර ප්‍රකාශ කෙරුණ ද එය මේ දක්වාත් සිදුව නොමැති බව සඳහන්ය. මේ සම්බන්ධයෙන් අද දෙරණ කළ විමසීමකට පිළිතුරු දෙමින් රජයේ මුද්‍රණාලයේ උසස් නිළධාරියෙකු සඳහන් කළේ අවස්ථා දෙකකදී කැබිනට් සංශෝධන සිදු වූ බැවින් විෂයපථයන්  මුද්‍රණාලය වෙත එවීමට කල් ගත වී ඇති බවයි.එහෙත් අමාත්‍යංශ සංශෝධනයකින් අනතුරුව දින 05ක් හෝ 10ක් ඇතුළත විෂයපථයන් ගැසට් කිරීම මීට පෙර වසරවලදී සිදු වූ බව ද ඔහු සඳහන් කළේය.   </BODY> 
</ARTICLE>

<ARTICLE>
 <INDEX> 6 </INDEX>
 <LINK> http://www.lankadeepa.lk/latest_news/උතුරු-කොරියාවට-පැනවූ-සම්බාධක-තවත්-වැඩිකරයි/1-513497 </LINK>
 <TITLE>  උතුරු කොරියාවට පැනවූ සම්බාධක තවත් වැඩිකරයි </TITLE>
 <BODY>  උතුරු කොරියාව දිගින් දිගටම මිසයිල අත්හදා බැලීම හේතුවෙන් එරට පැන වූ සම්බාධක පනවා තිබූ සම්බාධක තවදුරටත් වැඩි කිරීමට එක්සත් ජාතීන්ගේ ආරක්ෂක කවුන්සිලය සිකුරාදා (3) තීරණය කළේය. එක්සත් ජනපදයේ හා චීනයේ යෝජනාවකට අනුව උතුරු කොරියාවට පනවා තිබූ සම්බාධක තවදුරටත් වැඩි කිරීම පැවැති ඡන්ද විමසීමක් අවසානයේදී මෙම තීරණය ගෙන තිබේ. ඒ අනුව උතුරු කොරියාවේ එකම මිත්‍රයා වන චීනය සහ ඩොනල්ඩ් ට්‍රම්ප් ජනාධිපතිධුරයට පත්වීමෙන් අනතුරුව ඇමෙරිකා එක්සත් ජනපදය මෙවැනි යෝජනාවකට එකඟත්වය පළ කළ පළමු අවස්ථාව මෙය විය. උතුරු කොරියාව දිගින් දිගටම මිසයිල සහ න්‍යෂ්ටික අත්හදා බැලීම් කිරීම ලෝකයට තර්ජනයක් බව සඳහන් කරමින් ඊට කඩිනමින් මැදිහත් වන්නැයි ඇමෙරිකාව දිගින් දිගටම චීනයට අවධාරණය කළේය. මේ වනවිට උතුරු කොරියාවේ න්‍යෂ්ටික සහ මිසයිල අත්හදා බැලීමේ චීනයේ පමණක් නොව රුසියාවේ ද අමනාපයට හේතු වී තිබේ. උතුරු කොරියාව දිගින් දිගටම මෙම ක්‍රියාකාරකම්වල යෙදුණහොත් එය නැවැත්වීමට හැකි සියලු ක්‍රියාමාර්ග ගන්නා බව ද ඇමෙරිකාව අනතුරු අඟවා තිබේ. උතුරු කොරියාවේ න්‍යෂ්ටික හා මිසයිල අත්හදා බැලීම් අඩාල කිරීමට ඇමෙරිකාව අවස්ථා කිහිපයකදීම උත්සාහ කළ අතර ඇමෙරිකාවේ එම ක්‍රියාමාර්ග හිතුවක්කාරි යැයි ද එයින් තම ආරක්ෂාවට බලපෑමක් වන්නේ යැයි ද පවසමින් උතුරු කොරියාව දිගින් දිගටම අත්හදා බැලීම් කළේය. උතුරු කොරියාව මේ වනවිට ඇමෙරිකාවට එකවර පහර දිය හැකි න්‍යෂ්ටික ශීර්ෂයක් සහිත මිසයිලයක් අත්හදා බැලීමේ සූදානමක සිටින බව පැවසේ. එමෙන්ම මහා පරිමාණයෙන් මිසයිල නිෂ්පාදනය කිරීමට සූදානම් බව ද උතුරු කොරියාව ඉකුත් දිනෙක නිවේදනය කළේය. නව සම්බාධක අනුව උතුරු කොරියානුවන් 14 දෙනකුට සංචාරක තහනමක් පැනවෙන අතර උතුරු කොරියාවේ කොර්යෝ බැංකුවට සහ කොරියානු මහජන හමුදාවේ උපායමාර්ගික රොකට් බලකාය ඇතුළු ආයතන හතරක් ද අසාදු ලේඛනගත කෙරේ. අසාදුලේඛන ගත කෙරෙන පුද්ගලයන් 14 දෙනා අතර උතුරු කොරියාවේ විදෙස් ඔත්තු සේවා මෙහෙයුම් අංශයේ ප්‍රධානියා ද සිටින බව පැවසේ.   (රොයිටර් අනුග්‍රහයෙනි) - 055  </BODY> 
</ARTICLE>

<ARTICLE>
 <INDEX> 7 </INDEX>
 <LINK> http://www.lankadeepa.lk/latest_news/අපදා-සහන-සලසන්න-යුරෝපා-කොමිසමෙනුත්-ආධාර/1-513496 </LINK>
 <TITLE>  අපදා සහන සලසන්න යුරෝපා කොමිසමෙනුත් ආධාර </TITLE>
 <BODY>  හර්ෂණ තුෂාර සිල්වා   ගංවතුර සහ නායයෑම්වලින් පීඩාවට පත්වූ ජනතාව වෙනුවෙන් සහන සැලසීමට   ආසන්න වශයෙන් රුපියල් මිලියන 51ක මුදලක් ලබාදීමට යුරෝපා කොමිසම තීරණය කර තිබේ.    ඒ අනුව මෙරට පීඩාවට පත්වූ ජනතාව වෙනුවෙන් සහන සැලැසීම සඳහා යුරෝ 300,000ක (ඇස්තමේන්තු ගත ලෙස 51751296.36) මුදලක් ලබාදෙන බව කොළඹ පිහිටි යුරෝපා සංගම් කාර්යාලය   සඳහන් කළේය.    “ආපදාවලින් වඩාත් විපතට පත්වූ පවුල්වලට සහන සැලැසීම සඳහා අපි මේ මුදල් අපේ සහකරුවන් වෙත යවනවා. යුරෝපා සංගමය ඕනෑම අවස්ථාවකදී ශ්‍රී ලංකාවේ ජනතාව සිටිනවා සහ ඔවුන්ට සහයෝගය ලබාදෙනවා” යැයි යුරෝපා සංගමයේ මානුෂීය ආධාර සහ අර්බුද/අවදානම් තත්ත්ව කළමනාකරණ කොමසාරිස්  ක්‍රිස්ටෝස් ස්ටයිලියනයිඞ්ස් සඳහන් කර තිබේ. පීඩාවට පත් ජනතාවගේ පානීය, සනීපාරක්ෂක ආදී මූලික අවශ්‍යතා සපුරාලීමේ අරමුණින් යුරෝපා සංගමය මෙම අරමුදල් ප්‍රදානය කර තිබේ.  යුරෝපා සංගමයේ යුරෝපීය සිවිල් ආරක්ෂණ සහ මානුෂීය ආධාර මෙහෙයුම් වැඩසටහනේ කුඩා පරිමාණ ප්‍රතිචාර යාන්ත්‍රණය ඔස්සේ ශ්‍රී ලංකාවට ලැබෙනු ඇත.    මේ අතර යුරෝපා සංගමයට අමතරව, එක්සත් ජාතීන්ගේ සංවිධානය, ඊට අනුබද්ධිත ආයතන, ජාත්‍යන්තර රතු කුරුස සංවිධානය ඇතුළු සංවිධානය, ඉන්දියාව, චීනය, පාකිස්තානය, ඕස්ටේ්‍රලියාවට හා රුසියාව ඇතුළු රටවල් රැසක් ආපදා තත්ත්වයෙන් පීඩාවට පත් ජනතාව වෙනුවෙන් සහන සැලැසීමට ඉදිරිපත්ව සිටියි.    ශ්‍රී ලංකා රජයට රුපියල් මිලියන 15 ක් මුදලක් ලබාදීමට තීරණය කර ඇතැයි මෙරට ඇමෙරිකා තානාපති අතුල් කේෂාප් මහතා ට්විටර් පණිවිඩයක් නිකුත් කරමින් සඳහන් කර තිබූ අතර ඉන්දියාව සහ චීනය ආපදා සහන රැගත් නෞකා තුන බැගින් මෙරටට එවීමට කටයුතු කළේය.  </BODY> 
</ARTICLE>

<ARTICLE>
 <INDEX> 8 </INDEX>
 <LINK> http://www.lankadeepa.lk/latest_news/%E2%80%98%E0%B7%80%E0%B7%83%E0%B6%BB-50%E0%B6%9A%E0%B6%A7-%E0%B6%B4%E0%B7%99%E0%B6%BB-%E0%B6%9C%E0%B6%82%E0%B7%80%E0%B6%AD%E0%B7%94%E0%B6%BB-%E0%B7%80%E0%B7%85%E0%B6%9A%E0%B7%8A%E0%B7%80%E0%B6%B1%E0%B7%8A%E0%B6%B1-%E0%B6%9C%E0%B7%99%E0%B6%B1%E0%B7%8F-%E0%B7%83%E0%B7%90%E0%B6%BD%E0%B7%83%E0%B7%94%E0%B6%B8%E0%B7%8A-%E0%B6%AD%E0%B7%80%E0%B6%B8%E0%B6%AD%E0%B7%8A-%E0%B6%B1%E0%B7%91%E2%80%98---%E0%B6%A2%E0%B6%B1%E0%B6%B4%E0%B6%AD%E0%B7%92/1-513435 </LINK>
 <TITLE>  ‘වසර 50කට පෙර ගංවතුර වළක්වන්න ගෙනා සැලසුම් තවමත් නෑ‘ - ජනපති </TITLE>
 <BODY>  ‘ගංවතුර වළක්වාගන්න අවුරුදු 50ට පෙර හදපු සැලසුම තවමත් ක්‍රියාත්මක කරන්න බැරිවෙලා තියෙනවා. මේවාට විරුද්ධ වෙන අය පස්සේ ස්වභාවික ආපදා සිදුවන විට නැවත කෑ ගහනවා. මේ ක්‍රමය දැන්වත් නවත්වන්න‘ යැයි ජනපති මෛත්‍රිපාල සිරිසේන මහතා පැවසීය. ‘‘තමන්ට ලැබෙන මනාප ගැන බලාගෙන මහජන නියෝජිතයන් තීන්දු තීරණ ගන්නවා. රජයක් ගෙන එන සංවර්ධන යෝජනාක්‍රම වලට විරුද්ධ වෙනවා. දේශපාලන බේදයකින් තොරව මේ සංවර්ධන වැඩවලට එකතු වෙන්න“ යැයි ද ජනපති කියා සිටියේ ගාල්ල දිස්ත්‍රික් ලේකම් කාර්යාලයේ පැවති ආපදා විශේෂ දිස්ත්‍රික් සම්බන්ධීකරණ කමිටු රැස්වීම අමතමිනි. ජනාධිපතිවරයා මේ බව ප්‍රකාශ කළේ ඉදිරි ගංවතුරක දී ගාල්ල දිස්ත්‍රික්කයට හානි සිදුවීම වැළැක්වීම සඳහා ගතයුතු ක්‍රියාමාර්ග පිළිබඳ සාකච්ඡා කිරිමේ දී ය.   </BODY> 
</ARTICLE>

<ARTICLE>
 <INDEX> 9 </INDEX>
 <LINK> http://sinhala.adaderana.lk/news.php?nid=73866 </LINK>
 <TITLE>  පවුල් 11,203ක් තවමත් කඳවුරුවල </TITLE>
 <BODY>  දිවයිනට බලපා තිබූ අයහපත් කාලගුණික තත්ත්වය හේතුවෙන් පවුල් 11,203ට අයත් පුද්ගලයින් 39,092 දෙනෙකු තවදුරටත් ආරක්ෂිත ස්ථානවල රැදී සිටින බව ආපදා කළමනාකරණ මධ්‍යස්ථානය පවසයි.ආරක්ෂිත ස්ථාන 239ක මොවුන් රැදී සිටින බව එම මධ්‍යස්ථානය සඳහන් කළේය.රත්නපුර දිස්ත්‍රික්කය තුළ ආරක්ෂිත ස්ථාන 160ක් ස්ථාපිත කර ඇති අතර කළුතර දිස්ත්‍රික්කයේ ආරක්ෂිත ස්ථාන 18ක්, මාතර දිස්ත්‍රික්කයේ ආරක්ෂිත ස්ථාන 17ක්, කොළඹ දිස්ත්‍රික්කයේ ආරක්ෂිත ස්ථාන 15ක්, නුවරඑළිය දිස්ත්‍රික්කයේ ආරක්ෂිත ස්ථාන 12ක්, ගාල්ල දිස්ත්‍රික්කයේ ආරක්ෂිත ස්ථාන 11 ක් සහ මහනුවර, කෑගල්ල හා ගම්පහ දිස්ත්‍රික්කයේ එක් ආරක්ෂිත ස්ථානයක් ස්ථාපිත කර තිබේ.ආපදා තත්ත්වය හේතුවෙන් මියගිය පුද්ගලයින්ගේ සංඛ්‍යාව මේ වන විට 211ක් දක්වා ඉහළ ගොස් ඇති අතර තවත් පුද්ගලයින් 91 දෙනෙකු අතුරුදන්ව ඇති බව ආපදා කළමනාකරණ මධ්‍යස්ථානය සඳහන් කළේය.පවුල් එක් ලක්ෂ 85,805කට අයත් පුද්ගලයින් හත් ලක්ෂ 4815 දෙනෙකු ආපදා තත්ත්වය හේතුවෙන් බලපෑමට ලක් වූ බව ද එම මධ්‍යස්ථානය සඳහන් කළේය.ආපදාවට ලක් වූ ප්‍රදේශවල විදුලිය බිදවැටීම් සියයට 97ක් පමණ මේ වන විට යථා තත්ත්වය පත් කර ඇති බව විදුලිබල මණ්ඩලය පවසයි.  </BODY> 
</ARTICLE>

<ARTICLE>
 <INDEX> 10 </INDEX>
 <LINK> http://www.lakbima.lk/index.php/2016-04-26-11-35-55/4604-වැසුනු-පාසැල්-නැවත-අරඹන-හැටි-මෙන්න </LINK>
 <TITLE>  වැසුනු පාසැල් නැවත අරඹන හැටි මෙන්න </TITLE>
 <BODY>  අයහපත් තත්වයෙන් ඇතිවූ ආපදා තත්වය නිසා වසා දැමුණු පාසල් යළි විවෘත කිරීම ගැන අධ්‍යාපන අමාත්‍යාංශය නිවේදනයක් නිකුත් කර ඇත.එළඹෙන ජුනි මස 5 වන දින බස්නාහිර පළාතේ සියලූම පාසල්, දකුණු පළාතේ අවතැන් කඳවුරු ලෙස පවතින පාසල් 10 ක් සහ හානි සිදු වූ පාසල් 29 ක් හැර සෙසු සියලු පාසල් සහ සබරගමුව පළාතේ අවතැන් කඳවුරු ලෙස පවතින 15 ක් හැර ඉතිරි සියලු පාසල් විවෘත කෙරෙනු ලැබේ.තවද අවතැන් කඳවුරු සඳහා ගැනුනු පාසල් ඉදිරියේ දී ආරම්භ කිරීම පිළිබඳව කලාප අධ්‍යාපන අධ්‍යක්ෂවරුන් වෙත බලය පැවරෙනු ඇත.එමෙන්ම හදිසි ආපදා තත්ත්වය හේතුවෙන් ඉගෙනීම් කටයුතු පවත්වාගෙන යාමට නොහැකි පරිදි හානි  වූ පාසල්වල කටයුතු  ආසන්නත ම පාසල්වලට අනුයුක්ත කර පවත්වාගෙන යාමේ  බලය ද කලාප අධ්‍යාපන අධ්‍යක්ෂවරුන් වෙත පවරා දී තිබේ. 02 June 2017  </BODY> 
</ARTICLE>
